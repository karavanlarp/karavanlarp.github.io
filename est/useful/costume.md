---
layout: default-est
title: Kostüümijuhend
right_content: |
    ![Image](/img/costume/impeerium-kelm.png)
    *Impeeriumi kelm*
    
    ![Image](/img/costume/impeerium-preester.png)
    *Impeeriumi preester*
    
    ![Image](/img/costume/impeerium-sodalane.png)
    *Impeeriumi sõdalane*
    
    ![Image](/img/costume/vana-maailm-kelm-1.png)
    *Vabade Maade kelm*
    
    ![Image](/img/costume/vana-maailm-preester.png)
    *Vabade Maade preester*
    
    ![Image](/img/costume/vana-maailm-sodalane.png)
    *Vabade Maade sõdalane*
---
## Kostüümijuhend

Näpunäited erinevate rasside kostüümide ja grimmi kohta. 

### Alentid

Tavalise alenti puhul on kõige iseloomulikum tema riietus. Impeeriumi ja Vabade Maade elanikud riietuvad üsna erinevalt. Piirialadel on näha nende stiilide segunemist. 

Üldiselt eelistatakse pigem katvat riietust. Naiste ja meeste riietel olulist vahet ei ole, samuti ei too abiellumine riietuses suuri muutusi kaasa.

Kui sul on mänguväliselt väga eredad neoonvärvi juuksed, piisab nende rätiga mingil määral katmisest. Soovi korral võib kanda ka parukat. 

**Grimmist:** tavaline alenti ei vaja palju grimmi. Soovi korral võib endale joonistada/lisada nahavärvi soomuseid. 

### Impeerium 

Impeeriumi kodanikud riietuvad väga värviliselt, kuna värvilised kangad on üsna odavad. Samuti on müügil ohtralt erinevate mustritega trükitud kangaid. Tikitud ja helmestega kangad on aga üldiselt rikaste ja Valitute pärusmaa. Kantakse mitmesuguseid ehteid ja amulette (pigem metallist ja kivist, luumaterjalist amuletid on ebatavalised). 

Ainuke piirang värvide koha pealt on purpur, seda värvi kuldnarmaste ja tikanditega keepe võivad kanda ainult Valitud. Paljudele meeldib kanda ka erinevaid mütse. Üleriietest kiputakse eelistama mantleid, need on praktilisemad. Loomanahku ei kanta, aga karusnahaäärised või suled rõivastel on ka üks rikkama isiku tunnuseid.

Tööpostil olevad ametnikud kannavad üldiselt neutraalset riietust ja töömärki, millel on Impeeriumi sisalik, vastava asutuse sümbol ja ametniku number. See annab neile ametile vastavad volitused. 

Preestrid kannavad pikki rüüsid, mis on tihti kaunistatud nende jumala sümbolitega. Olulisim on nende püha märk aigis, mida kantakse alati rinnal. See peab olema minimaalselt 15 x 15 cm suur ja kujutama selgelt vastava jumala sümbolit (sümbolitest ja preestrirüü värvidest on pikemalt räägitud religiooni käsitleva peatüki all). Reisiv preester võib kanda praktilisemaid rõivaid. 

Seiklejad ja karavanide reisijad kannavad üldiselt praktilisi rõivaid, millega saab rahulikult metsas liikuda. Need, kes varjuda soovivad, eelistavad metsalähedasemaid toone. 

**Turvistest:** Impeeriumis esineb pigem nahk- ja lamellturviseid, aga rõngassärgid pole samas enam haruldased. 

**Relvadest:** Mängus kasutatavad boffer- ja lateksrelvad peavad vastama Põhjala Pööripäeva reedglite lisas nr 1 esitatud ohutusnõuetele ( [Vt siit](http://www.ancalagon.ee/index.php/tarvilik-teave/maengu-reeglid) ). Kõik relvad peavad enne mängu alust läbima ohutuskontrolli.

Soengud on üldiselt lihtsad ja praktilised. Impeeriumis pole kommet ennast tätoveerida, nii et kui tegelasel on tätoveeringuid, on need tehtud piirialadel. 

Pika sõja tõttu on Impeeriumis arenenud ka proteeside ja muu sellise valmistamine. Rikkamad võivad osta isegi maagide poolt valmistatud proteese, mida saab kasutada pea sama hästi kui päris jäset. Vaesemad peavad rahulduma puujäsemete ja muu sellisega. 

**Lisaks:**

Kokkuvõttes sobivad igasugused riided, jalatsid, mütsid ja ehted, mis ei ole liiga modernsed (ehk proovige vältida hilisemaid kui 19. sajandi riideid). Kangad on pigem looduslikud. Üldiselt sobivad kõik värvid, välja arvatud purpurlinna, isegi eredad kollased, roosad, lillad, türkiisid, jne. Vältida tasub neoone ja selgelt tehislikke/väga sädelevaid kangaid. Kaunistustest sobivad kenasti ka igasugused pitsid, punutud nöörid ja helmed. 

### Vabad Maad 

Vabadel Maadel ei ole nii ohtralt värvililli, nii et nende rõivad on üldiselt naturaalsemat värvi. Samuti ei esine mustreid nii tihti. Olulisim on rõivaste praktilisus. Vabamaalased kannavad meeleldi loomanahku, loomakihvu ja luuehteid. 

Ka Vabade Maade preestrid kannavad oma jumala märki. See peab olema minimaalselt 15 x 15 cm suur ja kujutama selgelt vastava jumala sümbolit (ümbolitest ja preestrirüü värvidest on pikemalt räägitud religiooni käsitleva peatüki all).

**Turvistest:** Kasutatakse nahkturviseid ja rõngassärke. 

**Relvadest:** Vt. ülal.

Soenguid on igasuguseid. Mõni eelistab olla kiilaspäine, mõni juuksed pikaks kasvatada ja siis osa maha ajada. Väga armastatakse ka patsidega soenguid, millele lisatakse helmeid ja muud seesugust. 

Tätoveeringud on oluline osa ühiskonnast, nimelt on igal hõimul ja seltsil oma märk. Need tätoveeritakse üldiselt käsivartele. Tätoveeringuid kasutatakse ka muude oluliste elusündmuste tähistamiseks (nende joonistamiseks võtavad GM-id mõningaid värve kaasa). 

Proteeside ja muu sellise jaoks kasutatakse üldiselt puitu. Rikkamatel on võimalus kasutada ka maagilist loitsitud puitu. 

**Lisaks:** 

Viikingi- ja keskaja rõivastest saab endale ilusa kostüümi. Sama käib ehete ja aksessuaaride kohta. Olenevalt sellest, kui palju tegelane on rännanud, võib ta kanda ka ebatavalisemaid kangaid või ehteid. 

### Alarassid: 

**Lagaarid:**

Lagaarid ei erine tavalistest alentidest väga palju, neil on üldiselt lihtsalt kaunim ja ühtlasem jume. Juhuks, kui lagaar kedagi hammustab, võiksid tal olla kihvad.  

**Moroiad:**

Värske moroia ei ole äratuntav. Küll aga omandavad nad aastate möödudes äravajunud näo ja hallika nahavarjundi, isegi kui ennast regulaarselt värskendavad. Lisaks võib neil olla kinni õmmeldud või kokku klopsitud kohti, kui neil pole olnud võimalust ennast korralikult taastada. 

**Vanaverelised:**

Vanavereliste olulisim tunnus on keha nahavärvist erinevad soomused nähtaval kohal. Soovi korral võib kasutada ka sisaliku silmi meenutavaid läätsi. 

**Vulverid:**

Vulveri loomakuju peab olema teistele mängijatele selgelt nähtav ja arusaadav. Tal on kas pikad küünised, teistsugune nina, suled, nähtavad kõrvad, saba või midagi muud. Kui tegelane on alati loomakujul, saab grimmi ja muud elemendid enne mängu enda külge kinnitada, aga kui tegelane peab läbi tegema muutumise, on hea lisada kostüümile detaile, mida on mängu ajal lihtne kinnitada. 

### Theumiidid: 

![Theumiidipilt](https://karavanlarp.github.io/img/theumitelineup4.png)

(valguse sepp, varjude ravitseja, tule sõdalane, vee maag, õhu varas, maa teadur)

Theumiiti mängiv mängija peab olema üleni kaetud, nii et tema nahka näha ei ole. 

Näo ette võib panna loori või kasutada maski (või mõlemat). Jaksu ja viitsimise korral võib kasutada väga palju grimmi ja lateksit (ning värvilisi läätsi) oma näo ja silmade muutmiseks. Käsi võib varjata kinnaste või väga pikkade varrukatega. 

Kostüüm peab olema sellist värvi, et peale vaadates on aru saada, mis elementi theumiit kuulub. Impeeriumi ja Vabade Maade theumiitidel väga palju vahet pole. Kantakse ka alentide valmistatud asju, aga üldiselt eelistatakse metalli, see pole allikas viibides nii aldis hävima kui näiteks luu- või puuehted. 

**Värvid:** 

* **Vesi** - sinine heledast tumedani, aktsentideks lilla ja rohekad sinised, metalldetailid pigem hõbedased/plaatinalaadsed 
* **Õhk** - hall heledast tumedani, aktsendiks valge
* **Tuli** - punane heledast tumedani, oranžid, kollased, sobivad ka mõned sähvakad lillat/sinist, metalldetailid pigem kulla-/pronksi-/muude soojade metallide laadsed
* **Maa** - roheline heledast tumedani, aktsendeks pruun ja must, metalldetailid sooja tooni 
* **Valgus** - kollane ja kuldne, metalldetailid sooja tooni
* **Varjud** - lilla ja must, metalldetailid valged/külma tooni 

Theumiitide turvised on metallist ja neil on tihti kristallid küljes. Kristallides võib soovi korral kasutada ka valguselemente. Üldiselt kantakse rinnaplaate, õlakaitsmeid, kindaid, käe- ja jalakaitsmeid (pigem mitte kõike korraga, vaid üksikuid turviseelemente). Üle keha turviseid ei kasutata. 

Jalad võivad olla rüüga kaetud või mitte, vastavalt soovile. 

Mängus tähendab “kest” seda, et theumiidi rõivad/turvis moodustavad energiavälja, mis tema elemendikeha vaos hoiab. 

**Lisaks:** 

Kõige olulisem on muidugi, et te kostüümis kuumarabandust ei saa. Juua ja süüa võite rahumeeli; mängusiseselt see theumiiti otseselt ei toida, aga seda peetakse huvitavaks kogemuseks. Samas on olemas ka theumiitidele mõeldud maagiajooke ja väikeseid pakikesi (kommid), mis on eraldi tähistatud. Kui kostüüm söömise või joomise aga võimatuks teeb, on kõige lihtsam teistele selg pöörata või lõunastada OG-alas.

Kangastest võib kasutada ka igasuguseid venivaid tehislikke asju, võrklükrat, tülli, jne. 

Jalanõusid võib kanda igasuguseid, peaasi, et need jalad kinni katavad. 

***


Kui on ägedaid mõtteid või pole selge, kuidas midagi valmistada, kirjutage meile, aitame kindlasti. 
