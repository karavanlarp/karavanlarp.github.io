---
layout: default-est
title: Tegelasreeglid
---
## Tegelasreeglid 

Versioon: Eelvaade 

(GM-tiim tegeleb veel reeglite koostamisega. Reeglite eelvaate eesmärgiks on lühidalt tutvustada, millised võiksid olla valminud reelgid. GM-tiim jätab endale õiguse muuta eelvaates kirjeldatud oskusi. Täielikud reeglid avalikustatakse augustikuu jooksul.)

Oleme reelgid loonud selliselt, et teil oleks võimalik luua erinevate oskustega tegelasi, kes kõik saavad mängukäiku mõjutada ja endale tegevust leida. Klassid on loodud põhimõttel, et juba esimesel mängul oleks neid põnev mängida, kuid et iga klass pakuks potentsiaali tegelase pikemaks arenguks.

Tegelast saab arendada mängude vahel kogemuspunktide eest, mida antakse mängul osalemise ja seal aktiivselt kaasa löömise eest. Kogemuspunkte anname ka läheda rollimängulise lähenemise ja ägedate kostüümide eest.

### Mängitavad rassid

* Alenti - Kõige levinum rass, ei ole erilisi lisaomadusi. Taastuvad hõlpsalt ja nad saavad valida kõige rohkemate klasside vahel.
* Theumiit - Haruldane maagiline rass, kõikidel theumiitidel on loitsude kasutamise oskus. Vastupidavamad, aga raskem paraneda. On vähem valitavaid klasse ning nende mängimine nõuab keerulisemat kostüümi. 

**Alenti alarassid**

Kõikidel alenti alarassidel on oma eelised ja puudused. Neil on võrreldes tavaliste alentidega tihti suurem vastupidavus teatud tüüpi nähtustele ning neil on erioskused, aga nad vajavad nende oskuste kasutamiseks teatuid ressursse või olukordi.

Lagaariks, moroiaks või vulveriks on võimalik muutuda ka mängusarja jooksul alentist tegelasel, kes ei ole vanavereline ega preester.

* Lagaar - Raskem tappa, erinevad võimed, mille kasutamiseks vajab verd. Suudab luua teisi lagaare. Ei saa valida preestriklassi.  
* Moroia - Juba surnud. Raske hävitada, raske taastada. Ei saa valida preestriklassi. 
* Vanavereline - Taastub kiiremini kui tavalised alentid. Nähtavalt erinev välimus. 
* Vulver - Saab võtta loomkuju ja kasutada võimeid, ent võib kaotada enese üle kontrolli ja jääda igaveseks loomkujule. Ei saa valida preestriklassi. 

### Impeerium ja Vabad Maad 

Mõlema riigi tegelastel on ligipääs erioskustele oma klassipuus. 

Näiteks võivad Vabade Maade sõdalased valida endale Raevuja lisaoskuse, mis annab lahingus erilisi võimeid, ent kurnab tegelast omajagu. 

### Klassid

Alentide ja theumiitide valitavad klassid on veidi erinevad. 

#### Alkeemik

Erinevate jookide ja droogide meister. Alkeemikud oskavad ära tunda ja korjata vägevaid komponente ning luua neist erinevate mõjudega jooke. Samuti on alkeemikul võimalus avastada ja luua uusi retsepte ning uurida komponente lähemalt. Vägevam alkeemik oskab segada eriliselt vägevaid jooke, millega ta suudab enda keha jäädavalt mõjutada. **Ainult alentidele.**

Impeeriumis on alkeemik tihti Alkeemikute Gildi liige või aldis iseõppija, Vabadel Maadel tuntakse teda pigem rohutarga nime all ja ta on oma kunste õppinud kas mõne vanema hõimlase käest või Parandajate seltsis tegutsedes. 

#### Ekspert

Ekspert on oma ala asjatundja; ta on pühendanud oma elu mingile konkreetsele valdkonnale ja kasutab õpituid oskusi enda hüvanguks. Tegu on klassiga, mida saab hõlpsalt võtta lisaks mõne teise klassi kõrvale, kuna selle alla on koondatud mitme erineva valdkonna oskused. **Avatud nii alentidele kui theumiitidele.**

Ekspert võib olla Impeeriumi arst või Vabade Maade skald, kes teab palju lugusid. Ta võib olla maailmanähtusi kirja panev theumiit või kestasid parandav sepp. 

**Mõned oskused**

* Erinevad teadmised - Kuigi mõned teadmised on tegelasel alguses olemas, saab selle oskusega osta enda tegelasele teadmisi teiste kultuuride, Theuma olendite ja taimede või muu põneva kohta. 
* Jõukus - Võib-olla on tegelasel suur pärandus või ehk oskab ta lihtsalt leida kasulikke tööotsi. Selle oskuse valimisel alustad mängu lisarahaga. 
* Kaupmees - Mõned rändurid oskavad esemete väärtust hinnata ja neid kasumi eest edasi müüa. 
* Kuulujutud - Selle oskusega tegelasel on igal pool tutvused sees ja ta saab alati teada kasulikku informatsiooni paikade kohta, kuhu rändab. 
* Ravitsemine - Saab osta oma tegelasele oskusi lihtsast esmaabist kuni elupäästvate operatsioonideni. 
* Relvade kasutamine - Relva kasutamise algtõed on avatud kõigile. 
* Sepakunst - Sepp võib parandada relvi, turviseid või ka isegi theumiitide kesti. 

#### Kelm 

Kelm on tihti, aga mitte alati, seaduse varjupoolel tegutsev varjudes kõndija. Ta oskab liikuda vaikselt ja avada uski ilma võtmeta. Samuti on ta osav avastama ja kahjutuks tegema lõkse. **Avatud nii alentidele kui theumiitidele.**

Impeeriumis võib kelm olla pearahakütt või varas, kes röövitud kaupa mustal turul edasi müüb. Vabadel Maadel on ta ehk skaut või varjudes liikuja, kes täidab pealiku käsku. On olemas ka selliseid theumiite, kes eelistavad panna oma võimeid isikliku kasu heaks tööle. 

#### Maag 

Maag oskab kasutada apeironit oma loitsude jõustamiseks. Oma loitsudega võib ta tihti jäljendada teiste klasside oskusi, näiteks anda enesele maagilise kilbi või hävitada mõne lõksu viga saamata. Maagi elu sisaldab palju valemeid või ruune ning ettevaatlikkust. Praktiliselt kõik maagide loitsud võtavad natuke aega ja seetõttu võib maagi leida pigem ennast ja teisi lahinguks ette valmistamas, selmet lahingus vastaseid maha võtta. Samas on maag see, kes oskab tavaliselt kummalistele maagilistele küsimustele vastuse anda. **Ainult alentidele.**

Impeeriumis on maag akadeemias õppinud, kas lihtne apeironi otsija või kõrgemate huvidega, Vabadel Maadel on ta loitsija, keda on õpetanud Loitsijate Selts, kes tegutseb ehk apeironi otsijana või uurib oma teooriaid. 

#### Preester 

Preester on vandunud oma elu ühele jumalale ja saanud sellele vastuseks killukese jumala jõust. Tema loitsude vägi tuleb otse jumalalt ja ta peab järgima oma jumala reegleid, et seda sidet säilitada. Ta on eeskujuks teistele ja võitleb alati selle eest, mis temale oluline. Preestri tunneb ära tema püha märgi ja kaunistatud rüü järgi. Preester võib kas õnnistada või needa, olenevalt kas keegi on ära teeninud tema jumala tähelepanu. 

Igal jumalal on erinev vägi, võimalik on valida nii Impeeriumi kui Vabade Maade poolel kaheksa erineva väe vahel. Iga jumal annab mingisuguse eelise teiste oskuste valikul. **Ainult alentidele** (kes ei ole lagaarid, moroiad või vulverid. Preester ei saa ka kunagi muutuda üheks neist).

**Impeeriumis** 

* Malakhim - kord ja seadused 
* Keteos - surm 
* Atrepe - teadmised 
* Parendi - aeg ja liikumine 
* Terhent - sõda 
* Sulenis - loomine 
* Baruna - linnad ja muusika
* Darsilis - elu

**Vabadel Maadel** 

* Ban-Mawr - kaos ja vanded 
* Lir-Neth - surm ja nägemused
* Vael-Ser - trikid ja varjud
* Arim-Wol - küllus ja muusika
* Nal-Mat - jaht ja raev
* Rhen-Apa - mets ja esivanemad
* Zer-Nim - häving ja haigused
* Eil-Gann - elu ja liikumine 

#### Sorts 

Sorts on vägev theumiit, kes on pühendunud oma elemendi mitmekülgsele kasutamisele. Sortsi käsutuses on lai valik erinevaid loitse, sealhulgas vaid tema enda elemendile unikaalseid loitse. Võimsam sorts võib ennast taastada apeironit süües ja luua uusi loitse. **Ainult theumiitidele.**

Sortse on igasuguseid, tihti on nad sihikindlad ja uudishimulikud ning juba noorest east andekad. Kui teised theumiidid eelistavad kasutada oma oskusi allikas ja rahulikumat elu elades, on sortsid need, kes rändavad välismaailmas ringi ja uurivad kõike, mis neis huvi äratab. Sorts on hirmutav vaenlane lahinguväljal, eriti kui ta on õppinud oma loitse teiste vastu kasutama. 

#### Sõdalane 

Sõdalane on hea võitleja, ta teab mitmeid erinevaid viise oma vastastest jagu saamiseks. Sõdalane on tihti vastupidav ja tugev ning oma võitlusaastate jooksul võib ta olla õppinud väga erinevaid asju. Mõned sõdalased võitlevad relvadeta, kasutades vaid omaenda keha, teised aga on keskendunud kas ühe või mitme relvaga võitlemisele. **Avatud nii alentidele kui theumiitidele.**

Impeeriumis võib sõdalane olla kaua leegionis teeninud sõdur, aga ta võib olla ka linna valvur. Vabadel Maadel on sõdalane tihti klanni- või hõimupealiku kaaskondlane, pühendunud teda kaitsma ja tema nimel Impeeriumi vastu võitlema. Mõned neist on võitlevate seltside liikmed ja püüdlevad pideva enesetäiustamise poole. 

Kuna sõda on läbi, siis on Impeeriumis palju veterane ja Vabadel Maadel põnevust otsivaid võitlejaid, kes tihti hakkavad karavanivalvuriteks või palgasõduriteks. Theumiitide hulgas on sõdalased harvemad, kuna igat theumiiti peetakse hinnaliseks ja neid ei taheta lahinguväljadele lasta. Samas õpivad väljaspool reisivad theumiidid ka relvi kasutama, kuna alati ei saa oma elemendile lootma jääda. 
