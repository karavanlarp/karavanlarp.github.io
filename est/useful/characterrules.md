---
layout: default-est
title: Tegelasreeglid
---
## Karavan LARP reeglid

_Versioon: EELVAADE

(GM-tiim tegeleb veel reeglite koostamisega. Reeglite eelvaate eesmärk on anda lühike tutvustus, millised võiksid välja näha valminud reeglid. GM-tiim jätab endale õiguse muuta eelvaates olevaid oskusi. Täielikud reeglid tulevad üles augusti sees.)_

Oleme reeglid disaininud sellised, et võiksite luua eri oskustega tegelasi, kellel kõigil on võimalus mängu mõjutada ja tegevust leida. Klassid on loodud sellisteks et nendega oleks juba esimesel mängul tore, aga oleks ka ruumi pikemaks arenguks. 

Tegelast saab arendada mängude vahel kogutud kogemuspunktidega, mida saab mängul osaledes ja aktiivselt tegutsedes. Samuti anname kogemuspunkte lahedatele rollimängijatele ja ägedatele kostüümidele. 

### Mängitavad rassid: 

* Alenti - Kõige levinum rass, ei ole erilisi lisaomadusi. Taastuvad kergelt ja saavad valida kõige rohkem klasse. 
* Theumiit - Haruldane maagiline rass, kõikidel theumiitidel on loitsude kasutamise oskus. Vastupidavamad, aga raskem paraneda. On vähem valitavaid klasse. Samuti nõuavad keerulisemat kostüümi. 

**Alenti alarassid:**

Kõikidel alenti alarassidel on oma eelised ja miinused. Neil on tihti suurem vastupidavus teatud tüüpi nähtustele kui alentidel ja nad võivad kasutada erilisemaid oskusi aga nad vajavad nende oskuste kasutamiseks erinevaid ressursse või olukordi.

Lagaariks, moroiaks või vulveriks on võimalik muutuda ka mängusarja jooksul alentist tegelasel, kes ei ole vanavereline ega preester.

* Lagaar - Raskem tappa, erinevaid võimeid mille kasutamiseks vajab verd. Suudab luua teisi lagaare. Ei saa valida preestri klassi.  
* Moroia - Juba surnud. Raske hävitada, raske taastada. Ei saa valida preestri klassi. 
* Vanavereline - Taastub kiiremini kui tavalised alentid. Nähtavalt erinev välimus. 
* Vulver - Saab võtta loomkuju ja kasutada võimeid, ent võib kaotada kontrolli enese üle ja jääda igaveseks loomkujule. Ei saa valida preestri klassi. 

### Impeerium ja Vabad Maad: 

Mõlema riigi tegelastel on ligipääs erioskustele oma klassipuus. 

Näiteks võivad Vabade Maade sõdalased valida endale Raevuja lisaoskuse, see annab lahingus erilisi võimeid aga kurnab tegelast omajagu. 

### Klassid: 

Alentide ja theumiitide valitavad klassid on veidi erinevad. 

#### Alkeemik

Erinevate jookide ja droogide meister. Alkeemikud võivad korjata vägevaid komponente ja luua neist erinevate mõjudega jooke. Samuti on alkeemikul võimalus avastada ja luua uusi retsepte ning uurida komponente lähemalt. Vägevam alkeemik oskab segada eriliselt vägevaid jooke, millega ta suudab enda keha jäädavalt mõjutada. **Ainult alentidele.**

Impeeriumis on alkeemik tihti Alkeemikute Gildi liige või aldis iseõppija, Vabadel Maadel tuntakse teda pigem rohutarga nime all ja ta on oma kunste õppinud kas mõne vanema hõimlase käest või Parandajate seltsis tegutsedes. 

#### Ekspert

Oma ala hea tundja, ekspert on pühendanud oma elu mingile konkreetsele valdkonna ja pannud oma oskused enda heaks tööle. Tegu on klassiga, mida saab hõlpsalt võtta mõne teise klassi kõrvale seda toetamaks, kuna selle klassi alla on pandunud igasuguseid oskuseid. **Avatud nii alentidele kui theumiitidele.**

Ekspert võib olla Impeeriumi arst või Vabade Maade skald, kes teab palju lugusid. Ta võib olla maailmanähtusi kirja panev theumiit või kestasid parandav sepp. 

**Mõned oskused:**

* Erinevad teadmised - Kuigi mõned teadmised on tegelasel alguses olemas, saab siit endale osta teadmisi teiste kultuuride, Theuma olendite ja taimede ning muu põneva kohta. 
* Jõukus - Võib-olla on tegelasel pärandus, võib-olla oskab ta lihtsalt leida kasulikke tööotsi, selle oskusega alustab ta mängu lisarahaga. 
* Kaupmees - Mõned rändurid oskavad hinnata esemeid mida leiavad ja neid kasumi eest edasi müüa. 
* Kuulujutud - Ehk on tegelasel näpud igal pool sees ja ta saab alati teada kasulikku informatsiooni paikade kohta, kuhu rändab. 
* Ravitsemine - Lihtsast esmaabist kuni elupäästvate operatsioonideni. 
* Relvade kasutamine - Relva kasutamise algtõed on avatud kõigile. 
* Sepakunst - Sepp võib parandada relvi, turviseid või ka isegi theumiitide kesti. 

Kelm 

#### Kelm on mitte küll alati aga tihti seaduse varjupoolel tegutsev varjudes kõndija. Ta oskab liikuda vaikselt ja sisse pääseda kohtadesse võtmeteta. Samuti on ta osav leidma ja kahjutuks tegema lõkse. **Avatud nii alentidele kui theumiitidele.**

Impeeriumis võib kelm olla pearahakütt või varas, kes vabastab teatud isikuid nende varadest ja neid mustal turul müüb. Vabadel Maadel on ta ehk skaut või varjudes liikuja, kes täidab pealiku käsku. On olemas ka selliseid theumiite, kes eelistavad panna oma võimeid isikliku kasu heaks tööle. 

#### Maag 

Maag oskab kasutada apeironit oma loitsude jõustamiseks. Oma loitsudega võib ta tihti jäljendada teiste klasside oskusi, näiteks anda enesele maagilise kilbi või hävitada mõne lõksu viga saamata. Maagi elu sisaldab palju valemeid või ruune ja ettevaatlikkust. Praktiliselt kõik maagide loitsudest võtavad natuke aega ja see tõttu võib maagi leida pigem ennast ja teisi lahinguks ette valmistamas, selmet lahingus vastaseid maha sirutada. Samas on maag see, kes oskab tavaliselt kummalistele maagilistele küsimustele vastuse anda. **Ainult alentidele.**

Impeeriumis on maag akadeemias õppinud, kas lihtne apeironi otsija või kõrgemate huvidega, Vabadel Maadel on ta loitsija, keda on õpetanud Loitsijate Selts, kes tegutseb ehk apeironi otsijana või uurib oma teooriaid. 

#### Preester 

Preester on vandunud oma elu ühele jumalale ja saanud sellele vastuseks killukese jumala jõust. Tema loitsude vägi tuleb otse jumalalt ja ta peab järgima oma jumala reegleid et seda sidet säilitada. Ta on eeskujuks teistele ja võitleb alati selle eest, mis temale oluline. Preestri tunneb ära tema püha märgi ja kaunistatud rüü järgi. Preester võib kas õnnistada või needa, olenevalt kas keegi on ära teeninud tema jumala tähelepanu. 

Igal jumalal on erinev vägi, võimalik on valida nii Impeeriumi kui Vabade Maade poolel kaheksa erineva väe vahel. Iga jumal annab mingisuguse eelise teiste oskuste valikul. **Ainult alentidele (kes ei ole lagaarid, moroiad või vulverid. Preester ei saa ka kunagi muutuda üheks neist).**

Impeeriumis: 

* Malakhim - kord ja seadused 
* Keteos - surm 
* Atrepe - teadmised 
* Parendi - aeg ja liikumine 
* Terhent - sõda 
* Sulenis - loomine 
* Baruna - linnad ja muusika
* Darsilis - elu

Vabadel Maadel: 

* Ban-Mawr - kaos ja vanded 
* Lir-Neth - surm ja nägemused
* Vael-Ser - trikid ja varjud
* Arim-Wol - küllus ja muusika
* Nal-Mat - jaht ja raev
* Rhen-Apa - mets ja esivanemad
* Zer-Nim - häving ja haigused
* Eil-Gann - elu ja liikumine 

#### Sorts 

Sorts on vägev theumiit, kes on pühendunud oma elemendi igal viisil kasutamisele. Sortsil on lai valik erinevaid loitse, ja ka tema elemendile unikaalseid loitse. Võimsam sorts võib ennast taastada apeironit süües ja luua uusi loitse. **Ainult theumiitidele.**

Sortse on igasuguseid, tihti on nad sihikindlad ja uudishimulikud, ning juba noorest east andekad. Kui teised theumiidid eelistavad kasutada oma oskusi allikas ja rahulikumat elu elades, on sortsid need, kes rändavad välismaailmas ringi ja uurivad kõike mis neid huvitab. Sorts on hirmutav vaenlane lahinguväljal, eriti kui ta on õppinud oma loitse teiste vastu kasutama. 

#### Sõdalane 

Sõdalane on hea võitleja, ta teab mitmeid erinevaid viise oma vastastest jagu saamiseks. Ta oskab kasutada kas paljusid relvi või mõnda relva ja teha sellega lahinguväljal imesid. Sõdalane on tihti vastupidav ja tugev ning oma võitlusaastate jooksul võib ta olla õppinud väga erinevaid asju. Mõned sõdalased võitlevad relvadeta, kasutades vaid omaenda keha. **Avatud nii alentidele kui theumiitidele.**

Impeeriumis võib sõdalane olla kaua leegionis teeninud sõdur, aga ta võib olla ka linna valvur. Vabadel Maadel on sõdalane tihti kas klanni- või hõimupealiku kaaskonnas, pühendunud teda kaitsma ja tema nimel Impeeriumi vastu võitlema. Mõned neist on võitlevate seltside liikmed ja arendavad ennast alati edasi. 

Kuna sõda on läbi, siis on Impeeriumis palju veterane ja Vabadel Maadel samuti põnevust otsivaid võitlejaid, kes tihti hakkavad karavanivalvuriteks või palgasõduriteks. Theumiitide hulgas on sõdalased harvemad, kuna igat theumiiti peetakse hinnaliseks ja neid ei taheta lahinguväljadele lasta. Samas õpivad väljaspool reisivad theumiidid ka relvi kasutama, kuna alati ei saa oma elemendile lootma jääda. 
