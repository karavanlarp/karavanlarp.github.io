---
layout: default-est
title: Karavan LARP
---
Aasta 2851. Rahu kestab kuuendat aastat.

Elu piirialadel on vilgas, aga ohtlik.

Ka pärast rahu saabumist on võimalik sattuda vabamaalaste salkade otsa, kes ametlikult sõlmitud lepingust palju ei arva. Metsades ja kõnnumaal elavad olevused arvavad veel vähem. Siin on üsna kerge üksikul ränduril õnnetu ots leida. Riskid on aga seda väärt - unustatud paigad ja peidetud aarded, avastamata mõistatused ja suletud uksed ootavad.

Impeerium eelistab oma kodanikke elusana, ja seetõttu on Kaupmeeste Gild leidnud hea sissetulekuallika erinevate karavanide rahastamise näol. Korralikud valvurid, mugavad vagunid, väsimatud vedajad - reisimiseks ei pea vaeva nägema. Otse loomulikult kasseeritakse luksuse eest vastav hind, nõnda saavad seda endale lubada ainult vähesed. Ja peale selle, mis seiklus see on kui keegi kõik asjad sinu eest ära teeb?

See pole aga lugu korralikust karavanist. See on lugu karavanist, millega liitumiseks tuleb kõigepealt leida salajane kohtumispaik sügaval metsas. See on lugu karavanist, mille rattad logisevad, mille vedajaid tuleb aeg-ajalt üles turgutada, kui nad otsi andma hakkavad. Aga see on ka lugu karavanist, mis läbib kõige põnevamaid paiku piirialadel, mille reisijatel on kõige põnevamad jutud ja parimad võimalused.

Karavan ootab kõiki.

Kui sa vaid õigeks ajaks kohale jõuad.