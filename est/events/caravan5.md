---
layout: default-est
title: Karavan V
---
## Karavan V: Pidu katku ajal

_Karavani rattad on pärast tsirkusetrupi ning Piirialasid uudistama tulnud Valitutega kohtumist tasapisi edasi liikunud. Kehva ilma ning kehvemate teeolude tõttu ei ole edenemine olnud ehk nii kiire, kui soovitud, kuid parem liikuda tasa ja targu kui ülepeakaela õnnetusse söösta. Liiguvad ju jutud nii katku, kummaliselt käituvate moroiade kui ka ebaharilikumate ohtude kohta._

_Enne Hekatoni väljasid jääb Karavani teele aga väike Serma alev, kus on parajasti laadapäev. See on asulasse kokku toonud mitmesugust rahvast lähemalt ja kaugemalt: kes kaupa tegema, kes uudiseid kuulama, kes niisama uusi nägusid vaatama. Kõik see rahvas saab Karavani reisijatega kokku kohaliku pühaku järgi nime saanud Püha Vitelluse kõrtsis._

### Mis?

Karavani larpi-seeria viies mäng: Pidu katku ajal. Karavani järgmises peatumiskohas on võimalik kohtuda erinevate värvikate tegelastega, saada osa laadapäeva melust ning nautida mõnusat kõrtsipeatust enne taas teele asumist.

### Millal?

\3. mai 2025. Mäng ise toimub laupäeva varasest pärastlõunast laupäeva hilisõhtuni. Täpsemad kellaajad teatame aprillikuu jooksul.

### Kus?

[Peata Kana Kõrts](https://www.theorderofblacknumenoreans.com/tavern), Tallinn.

NB! Kõrtsis endas ei ole tualettruumi. Lähim meie kasutuseks ettemääratud tualett on paarisaja meetri kaugusel teises majas. 

### Registreerumine

Registreerumise kinnitab mängumaksu tasumine. Mängijakohti on maksimaalselt 40, mäng toimub minimaalselt 25 osalejaga.

Registreerimine lõppeb 14. aprillil.

[Registreerumine on avatud.](https://docs.google.com/forms/d/e/1FAIpQLSfgDVTRiQmYsUOY4vi9EtELAXvTpxZmhDM9U1UZsJEaU2WlKw/viewform)

Naasvatel mängijatel, kes soovivad kasutada eelmis(t)est mängu(de)st saadud tegelaspunkte, palume registreeruda ja tegelasankeet täita enne 5. aprilli: nii on korraldustiimil mängu plaanides piisavalt aega teie tegelastele väärilist tähelepanu pöörata. Naasva tegelasega võib muidugi registreeruda ka pärast 5. aprilli, ent sel juhul ei saa me arvesse võtta teie uuendatud tegelasankeeti.

### Mängumaksud

* PC - 50 €
* NPC - 30 €
* Sponsor - 70+ € - Selle piletiga võimaldad odavama mängumaksu mõnele teisele osalejale (kui registreerud enne 1. aprilli) või toetad mängu korraldamist (ägedam butafooria).
* Sponsitud PC - 30 €

Palume mängu eest tasuda kohe, kui oled saanud makseinfo, sest alles makse laekumine kindlustab sulle koha mängul. Juhul, kui pole võimalik kogu mängumaksu korraga tasuda, saab tasuda osamaksetena. Selleks palume edasise info jaoks võtta ühendust mängujuhtidega.

Meil on ka perepileti võimalus! Kui soovid mängule tulla nooremate kui 14-aastaste lastega, kirjuta meile karavanlarp@gmail.com (Juhime tähelepanu, et meil ei ole hetkel mängul otseselt lastele suunatud tegevusi või süžeeliine.)

Kui soovid osaleda odavama mängumaksuga, tuleb sul registreeruda hiljemalt 1. aprillil. Siis loositakse soovijate vahel välja sponsoreeritud piletid.

__Mängumaksu tähtaeg on 14. aprill.__

### Mida selle eest saab?

Mängumaksu eest saab:
- mängu meeleolukas kõrtsis
- ühe sooja toidukorra, näksimist ning kõrtsmiku käest sooje/jahedaid/kangemaid jooke mängu jooksul
- toredaid NPCsid
- rekvisiite

Kuigi sari kõneleb karavanist, sisaldab mäng nii vähe või palju kõndimist kui ise soovid (ning seekord pigem vähem, arvestades, et mäng leiab aset Tallinna vanalinnas).

### Toitlustus ja alkoholipoliitika

Pakume ürituse ajal ühe sooja toidukorra, milleks on hautis. Samuti pakume snäkilauda ning mängu kestel on võimalik kõrtsmiku käest küsida mitmesuguseid jooke - need on arvatud mängumaksu sisse ning mängu jooksul nende eest tasuma ei pea.

Erinevalt varasematest Karavani mängudest on seekord lubatud mängu jooksul tarbida täiskasvanud osalejatel kõrtsmikult saadud alkoholi. Palume aga kõigil, kes kangemat kraami tarbivad, piirduda maksimaalselt kahe joogiga. Iga mängija käitumine ja oma piiride teadmine on tema enda vastutus ning joobe tõttu teistele mängijatele häirivaks muutunud mängijatel palutakse mängult viivitamatult lahkuda.

Palume mängule oma alkoholi mitte kaasa võtta.

### Keeled

Mängule on oodatud ka välismaised mängijad, seetõttu on mängukeelteks eesti ja inglise keel. Juhul kui väliskülalisi ei tule, mängime eesti keeles.

### Osalejad

Teretulnud on kõik suured ja väikesed huvilised. Alla 14-aastased osalejad on üritusele lubatud ainult täiskasvanud saatjaga. Vanemad kui 14-aastased alaealised, kes saabuvad mängule üksi, peavad esitama [avalduse vanema kirjaliku nõusolekuga](https://docs.google.com/document/d/1LPCzl1LUWOiAjMGXLZRwKt3D7WrUq2kPoxXlfZO8NFs/edit?usp=sharing) kas enne üritust või enne mängu algust kohapeal.
