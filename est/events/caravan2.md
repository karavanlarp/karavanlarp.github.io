---
layout: default-est
title: Karavan II
---
## Karavan II: Metsa Süda

_Kaks kuud on möödas sellest, kui karavan Areni sadamalinnast teele asus. Reisiseltskonna vankrid on veerenud üle kivise tühermaa Taevamäestikust lääne pool, läbi Impeeriumi piirialade karmide metsade ja möödunud metsikut maad trotsivate uusasunike harvadest põldudest. Seljataha on jäänud Leukase talunike väike majadesõõr ja Imanres pühapaiga ümber kogunenud kindlustatud küla. Neis asulates pakkusid karavani liikmed vahetuseks nii oma kaupu kui ka uudiseid. Mõned rändurid läksid oma teed ja nende asemele tulid teised, kelle reisisiht jäi põhja poole._

_Nüüd muutub loodus kaubatee ümbruses tahumatumaks. Ühel varahommikul siseneb karavan ürgsesse laande, kus puud tihedalt raja ümber trügivad, nagu paneksid nad pahaks teerajajate kirveid ja tsivilisatsiooni sissetungi. Senise ümbruse avar maastik ja laiad vaated annavad maad roheluse müürile, mis rändajaid pidevalt ümbritseb. Päeval saadab vankreid linnulaul ja seltskonna alkeemikutel on ohtralt võimalusi täiendada oma taimevarusid._

_Öösiti kostavad metsa vahelt veidrate loomade huiked ja laagritulede valguses jutustatakse vabamaalaste vanu legende. Nii mõnigi rändur pöördub palves Rhen-Apa, Parendi või Darsilise poole, et paluda neis paigus oma teekonnale õnnistust._

_Peagi avaneb jumalate poole pöördumiseks eriti soodne võimalus, sest järgmine peatuspunkt on Terhenti altari läheduses – väike vabavaldus keset metsa, kus karavani teejuht Anja plaanib kohtuda oma tuttavaga..._

***

### Mis?

Karavani larpi-seeria teine mäng: Metsa Süda.

### Millal?

6.-7. oktoober 2018. Mäng ise toimub laupäeva lõunast laupäeva hilisõhtuni.

### Kus?

[Pätsuloigu talu](https://www.google.com/maps/dir//59.272547,24.273777/@59.307203,24.393068,9z?hl=en), Harjumaa 

### Registreerumine

Registreerumine avaneb 1. juulist. Registreerumise kinnitab mängumaksu tasumine. Mängijakohti on 30.

Mängule registreerumine tavahinnaga kohtadele on avatud nii PCdele kui NPCdele 15. augustini; NB! sponsor- ja sponsoreeritud piletite soetamise tähtajaks on 21. juuli.

### Mängumaksud

* PC - 30 EUR
* NPC - 15 EUR
* Sponsor - 45 EUR (juhul kui maksad PC koha eest). Sponsorpileti ostuga toetad mängijaid, kes vajavad mängul osalemiseks väiksemat mängumaksu.
* Sponsoreeritud PC pilet - 15 EUR

Kui soovid maksta mitmes osas või hiljem, tuleb mängujuhtidega eraldi ühendust võtta.

Tavapileti mängumaksu tasumise tähtajaks on **15. august**. Me ei tagasta mängumaksu pärast tähtaja möödumist.

Meil on ka perepileti võimalus! Kui soovid mängule tulla nooremate kui 14-aastaste lastega, kirjuta meile.

Samuti pakume kohe alguses kahte sponsoreeritud mängumaksu. Palun arvesta, et kui soovid osaleda sponsoreeritud mängumaksuga, tuleb mängule registreeruda hiljemalt **21. juuliks**. Sellel kuupäeval loosime soovijate vahel välja nii mitu mängusoodustust, kui selleks ajaks koos sponsorpiletitega kogunenud on.

### Mida selle eest saab?

Mängumaksu eest saab majas ööbida, ühe sooja toidukorra mängupäeval ning muud toitu ja jooke mängu jooksul. Sellele lisaks toredaid NPCsid ja rekvisiite. Soovijad saavad pärast mängu lõppu sauna.

Kuigi sari kõneleb karavanist, sisaldab larp ise täpselt nii vähe või palju kõndimist, kui soovid. Karavan liigub larpide vahelisel ajal. 

### Majutus

Ööbimine on köetud siseruumides; soovi korral saab meie käest madratseid. Soovijad võivad ka telkida. 

### Toitlustus

Üks soe toidukord õhtu hakul.

Suupisted, külmad ja soojad joogid kogunemisel ja mängu vältel.

### Keeled

Ootame mängule ka välismaiseid mängijaid, seetõttu on mängukeelteks eesti ja inglise keel. Juhul kui külalisi ei tule, mängime eesti keeles.