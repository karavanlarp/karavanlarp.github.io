---
layout: default-est
title: Tegelasreeglid; sissejuhatus
---
## Tegelasreeglid: Sissejuhatus

### Kuidas seda dokumenti kasutada? 

Reeglid on esitatud kolmes osas.

Esimene osa, mis kirjeldab üldreegleid, on kõigile kohustuslikuks lugemiseks. Lahingreegleid, seisundeid ja muud olulist tutvustame ka algbriifil. Lühendite ja mõistete nimekiri selgitab lahti kõik reeglites kasutatud spetsiifilised terminid.

Teine osa hõlmab endas tegelase loomise reegleid ja klasside kirjeldust ning nende seast tuleb tegelast luues oma valik teha.

Kolmas osa on lisad, kus on retsepte, loitse ja muud lisainfot puudutav teave. Teie tegelasega seonduv - tema omadused, oskused ja lisad – lähevad pärast tegelasankeedi täitmist loodavasse tegelaslehte.  

Reeglid on uued. Kui te leiate neist vastukäivusi või jääb midagi segaseks, siis kirjutage meile. Mitu osa on eksperimentaalsed, nii et alles mängimise käigus selgub, mis töötab ja mis mitte. Kui midagi muutma peame (mida me kindlasti seeria jooksul peame), anname oma parima, et teha muutusi mängijate suhtes õiglaselt.

Järgnevalt on esitatud kolme esimese tegelastaseme oskused; neljanda ja viienda taseme oskused selguvad enne järgmiseid mänge. Tuleval mängul on kõik tegelased esimesel tasemel, mistõttu on targem süveneda pigem esimese taseme oskustesse.]

<div id="toc">
	<h3>Sisukord</h3>
	<ul>
		<li><a href="#lyhendid">Lühendid</a></li>
		<li><a href="#yldreeglid">Üldised reeglid</a></li>
		<li><a href="#seisundid">Seisundid</a></li>
	</ul>
</div>

<h3 id="lyhendid">Lühendid ja olulised mõisted:</h3>

*Siin on ära toodud üldisemad mõisted. Klassispetsiifilised mõisted on lahti seletatud klassi kirjelduses.*

* **IG** - In game ehk mängusisene. 
* **OG** - Out game ehk mänguväline. 
* **PC** - Player character ehk mängijategelane. 
* **NPC** - Non-player character ehk mitte-mängijategelane.
* **HP** - Tervis, elupunkt. 
* **AP** - Turvis, turvisepunkt.
* **mHP** - Maagiline tervis
* **mAP** - Maagiline turvis
* **CP** - Tegelaspunkt.
* **Critical** - tegelase HP langeb nulli, eirab turvist
* **{Oskus}** - Tähendab eeldusoskust või taset, mis peab tegelasel vastava oskuse omandamiseks eelnevalt olemas olema.

<h3 id="yldreeglid">Üldised reeglid:</h3>

*Olulised mängu käigu kohta käivad reeglid.*

**Deklareerimine**

Kui mängul räägitakse ainult eesti keelt, tuleb efekte deklareerida eesti keeles. Juhul kui mängimine toimub inglise keeles, tuleb efekte deklareerida inglise keeles. Näiteks lahingus, kus on mitmekeelsed osalejad, on targem deklareerida ka ründamise efekti inglise keeles, et kõik teaksid, mis just toimus. Selle jaoks oleme efektide juurde pannud ka nende inglise keelsed vasted. 

**Elupunktid**

Elupunktid sümboliseerivad tegelase tervist. Tegelase elupunktid ei lange kunagi alla nulli.

Elupunktide kaotamine toob esile põhiseisundite muutused (_terve_ -> _väsinud_ -> _kurnatud_ -> _suremas_), mida on täpsemalt kirjeldatud seisundite osas.

**Ravimine**

Ravimine toimub kahes osas. Esmalt on võimalik oskustega nagu meditsiin parandada tegelase põhiseisundit. Pärast oskusliku ravivõtte kasutamist algab elupunktide taastumine.

**Tapmine**

Tegelast saab tappa, kui ta on _suremas_ seisundis. 

**Relvatabamus**

Relvatabamuseks loetakse lööki või torget, mis vastab vähemalt ühele 2-st kriteeriumist:

* Relvatabamusele on eelnenud vähemalt meetrine hoovõtt
* Tabamuse saaja tundis tabamust või kuulis tabamuse tekitatud heli

Relvatabamuseks ei loeta libamisi ja riivamisi sooritatud lööke ja torkeid.
 
Relvatabamus kustutab tegelase elupunkti, turvise olemasolul esmalt turvisepunkti.

Vaikimisi on tabamus alati 1. Seda ka juhul, kui tegelasel on võime sooritada suurema kahjustusega rünnakuid, ent ta ei deklareerinud seda löömise ajal.

Ilma relvakasutuse oskuseta tegelane võib lahingolukorras kasutada küll ühekäerelva, kuid sel juhul on ta alati ja automaatselt lahingu lõppedes _väsinud_ (ka siis kui ükski tema poolt sooritatud löök ei tabanud vastast ega vastane teda). Lisaks võib mängu alustada relvaga vaid vastavat _relvakasutuse_ oskust omav tegelane. Erandiks on noad, mida võivad omada kõik tegelased. 

**Haavadest**

Tegelase haavata saamisele tuleks läheneda rollimänguliselt vastavalt sellele, kuidas ta haavata sai. Kui tegelast löödi tömbi relvaga, on tulemuseks sisemine kahjustus või isegi luumurd. Kui teda löödi terava relvaga, on tulemuseks veritsev haav. Meditsiini oskuse kasutamiseks tuleb tegelase vigastusi rollimänguliselt ravida.

Haavatut ravida võib nii teine tegelane kui ka haavatu ise, oluline on see, et tohterdajal oleks selleks tarvilik oskus: näiteks meditsiin või sobivad loitsud. 

NB! *Võitlus peab olema võimalikult ohutu!*

1. Keelatud on kaasmängija tahtlik vigastamine, liiga brutaalne võitlus, löökide ja torgete sooritamine kubeme ja peapiirkonda.
2. Keelatud on füüsiline kontakt nagu vastase haaramine, heitmine, tõukamine jne. Maadlemine on lubatud vaid lahingust eemal ning mõlema osapoole vastastikusel kokkuleppel. Samuti on keelatud kilpidega tõukamine. 
3. Kõik mängul olevad bofferrelvad peavad läbima enne mängu toimuva turvakontrolli. Turvakontroll teostatakse üldlevinud ohutusnõudeid silmas pidades. Erilist tähelepanu osutame vibudele ja nooltele. Kontrollimata relvade kasutamine lahingus on keelatud!

**Turvis**

Vastava oskusega tegelane võib omada turvisepunkte. Karavan LARP seerias annab GM iga mängu alguses mängijale vastavalt tema turvise välimusele ja tegelase oskustele turvisepunkte. Turvisepunktide andmisel on oluline turvise välimus. Turvis ei pea pakkuma reaalset kaitset, rohkem punkte saab turvise eest, mis näeb võimalikult realistlik ja/või kena välja.

Turvisepunktid kustuvad enne elupunkte. Kui turvise turvisepunktid on langenud nulli, on see katki, ning seda tuleb oskusega Sepakunst I parandada. Kui pärast lahingsituatsiooni on turvisel kustunud vaid osa turvisepunkte, siis järgmiseks lahinguks on kõik turvisepunktid taastunud. 

Laskerelvad e. nooled eiravad mittemaagilisi turvisepunkte. Need haavavad tegelast põhjustades elupunkti kaotuse, aga ei langeta turvisepunkte. 

* Väike kilp - kuni 50x50 cm
* Suur kilp - üle 50x50 cm

**Relvad ja relvaliigid**

* Noad - kuni 60cm
* Ühekäerelvad - kuni 120cm
* Kahekäerelvad -  üle 120cm
* Laskerelvad - vibud, ammud (max. tõmbejõud 12 kg)
* Viskerelvad - alla 30cm (erandiks on viskeoda)

**Erilised võitlusefektid**

Manakotid - manakotiga tabamus toob esile vastava efekti vallandumise. Loevad ka visked vastu kilpe ja turviseid. Manakotiga tehtud kahjustus eirab turvist.

**Maagia markeerimine** 

Mängus osalevad loitsijad saavad oma kasutusse vastava arvu valguspalle. Valguspalle kasutame loitsimise ja pikema toimega loitsude markeerimiseks. See sümboliseerib loitsija ja/või sihtmärgi ümber tekkinud nähtavat maagilist energiat. Valguspalle võib leida ka maastikult koos värviliste lintidega, mispuhul need märgistavad mõnda lähedal olevat maagilist nähtust. Valguspallid ise on mänguväline vahend ja need ei ole luuditavad. Juhul kui mängija saab enda kasutusse valguspalli, näiteks maagilise turvise markeerimiseks, tuleb tal see välja lülitada siis, kui maagiline efekt lõppeb, ning tagastada see kas mängijale, kes valguspalli talle andis, või GMile). Markeerimist vajavad loitsud on märgistatud loetelus (P) tähisega) 

Värve on kuus.

Need kõik võivad tähistada mitut erinevat väe allikat. Nende eristamine on võimalik juhul kui keegi lausub loitsu maagia tuvastamiseks või teeb muu vastava toimingu. Ehk siis: Kui mängija näeb teist mängijat kandmas rohelist valguspalli, saab ta IG aru, et teine on mingisuguse loitsu mõju all. Maagiat oskavad klassid (maag, preester, sorts) võivad küsida, mis on loitsu allikas (apeironimaagia, jumalmaagia, theumiitide vägi). Rohkema informatsiooni saamiseks tuleb sooritada vastav loits. 

* Valge - õhk, Atrepe, Lir-Neth, Eil-Gann
* Kollane - valgus, Malakhim, Arim-Wol 
* Punane - tuli, Terhent, Baruna, Zer-Nim 
* Sinine - vesi, Parendi, Ban-Mawr, Nal-Mat, apeiron 
* Roheline - maa, Sulenis, Darsilis, Rhen-Apa 
* Lilla - vari, Keteos, Vael-Ser

**ERAND:** Vajadusel markeerime ohtliku paiga pimedal ajal valgete ja punaste pallidega. IG ei tähenda see midagi, OG tähendab see seda, et nende vahetus läheduses tasub ettevaatlikult liikuda. Kui mängul selline markeerimine toimub, kirjeldame asjaolusid täpsemalt ka algbriifil. 

**Loitsimine** 

Mängus on kolm loitsida oskavat klassi: maag, preester ja sorts. 

Nende kõigi puhul tuleb loitsimiseks kõigepealt teha IG rollimänguline toiming, misjärel tuleb teatada loitsu OG nimi ja toime. Olenevalt loitsust ja sihtmärgist, on tõenäoliselt vajalik ka loitsu lahti seletamine. Kui loitsu on vaja markeerida valguspalliga, tuleb sisselülitatud valguspall asetada nähtavale kohale enda külge või anda loitsu sihtmärgile. 

Juhul kui loitsu sihtmärk on lähedal, on lihtne info edasi anda. Juhul, kui tahta loitsida kedagi kaugemal asuvat, on hea kõigepealt saada mängija tähelepanu, ning alles siis loitsida. Suuremat seltskonda mõjutava loitsu puhul on oluline teatada loitsu nimi võimalikult kõvasti, et ümbritsevad seda kuuleks.

Kui kuuled lahingus hüütavat loitsu nime, on hea pöörata tähelepanu loitsija poole.
 
Kui loitsija on juba lausunud loitsu OG nime, läheb loits lahendamisele.

(Suuremat seltskonda mõjutava loitsu puhul on oluline teatada loitsu nimi võimalikult kõvasti, et kõik ümbritsevad seda kuuleks.)

**Kuidas loitsimine välja näeb?**

* **Maag** - Maag keskendub valitud loitsule ja lausub selle vallandava võimusõna. Vajalik: konkreetse loitsu ketas ja piisavalt apeironit. Samuti peab maag olema võimeline kõnelema, kas või sosistades.
* **Preester** - Preester kutsub nime või tiitliga oma jumalat ning esitab talle oma palve. Vajalik: kontakt püha sümboliga. Samuti peab preester olema võimeline kõnelema, kas või sosistades. 
* **Sorts** - Sorts keskendub oma elemendile erinevate žestidega. 

Valguspalle saab kasutada oma loitsimise markeerimiseks. Näiteks võib tulepalli tegev tulesorts punase tule sisse lülitada, kui oma elemendile keskendub. Loitsu lahendudes võib valguse jälle välja lülitada. Soovikorral võib mängija kasutada enda valgusallikat, täpsemalt saab selle kohta lugeda Varustuse lisas.

**Loitsutüübid**

On mitut eri tüüpi loitse. Allpool on seletatud, kuidas need loitsud lahenduvad. 

* Alaloits - Loits mõjutab konkreetset ala ja tavaliselt ka kõiki seal viibivaid tegelasi. 
* Eneseloits - Loits mõjutab loitsijat ennast.
* Osutusloits - Loits mõjutab sihtmärki, kelle peale loitsija näitab. Sihtmärk peab olema kuuldekauguses. 
* Puuteloits - Loits mõjutab teist tegelast, mõnda eset või kohta. Loitsija võib puuteloitse loitsida ka enda peal (ravivad loitsud, kilbid, jne)
* Viskeloits - Loitsu mõjumiseks tuleb sihtmärki tabada visatud loitsukotiga. 

**Loitsu omadused**

* Kestvus -  Kaua loits kestab. Mõned loitsud mõjuvad alles pärast kestvuse lõppu. 
* Kirjeldus - Loitsu efekti kirjeldus. 
* Maksumus - Loitsu maksumus apeironis, palvetes või manas. 
* Nimi - Loitsu OG nimi, mis tuleb deklareerida pärast loitsu IG lausumist.

**Löökefektid**

Löökefektid mõjuvad ka siis, kui need sooritatakse vastu turvist või kilpe. Löökefekt ei pea mõjumiseks maha võtma elupunkte.

* **"Kaks"** - tabamus relvaga loeb 2 relvatabamusena.
* **"Kolm"** - tabamus relvaga loeb 3 relvatabamusena.
* **"Oimetu/Stun"** - tabamus relvaga põhjustab Oimetu/Stunned seisundi.
* **"Purusta kilp"** - tabamus põhjustab kilbi purunemise. Kõik löögid purunenud kilpi mõjuvad nagu need oleksid sooritatud kandja pihta.
* **"Purusta turvis"**- tabamus nullib kõik tegelase turvisepunktid.

**Lõksud**

Mängul on kasutusel mitmed maagilised ja mittemaagilised lõksud. Tavalisi lõkse tähistavad OG hiirelõksud. Kuuldes hiirelõksu plõksu, on tegelane lõksu aktiveerinud, ning see põhjustab kahe elupunkti kaotuse. Lõksud ignoreerivad turvise olemasolu. Lõkse võivad eemaldada vaid lõksumeistri oskusega tegelased.

**Sidumine**

Siduda saab tegelast, kes ei osuta vastupanu, Sidumise oskust omav tegelane. Seda markeerib köiejupp, mida seotud tegelane hoiab oma käte ümber. Sidumist OG ei toimu. Sidumine annab tegelasele seisundi kammitsetud. 

**Pruuliste manustamine**

Pruulist ei ole vaja OG juua, selle võib lihtsalt tühjaks kallata. Pruulist võib manustada kas vabatahtlikult või siis tegelasele, kes ei saa vastupanu osutada - suremas, kammitsetud, või muud sellist. 

**Käsivõitlus**

Käsitsivõitluse algatamiseks peab üks mängija oma soovist teisele mängijale teada andma, teine mängija võib seda eirata haarates relva järgi.

Mõlemad võistlejad mängivad kivi-paber-käärid seni, kuni üks neist võidab. Seejärel mängitakse toimunud kaklus rollimänguliselt läbi. Kaotanud tegelane langeb seisundisse uimastatud. Kolmanda isiku sekkumisel võitlus katkeb.

<h3 id="seisundid">Seisundid</h3>

*Põhiseisundeid on neli. Need on esitatud paremast halvemani: Terve, Väsinud, Kurnatud, Suremas.*

**Terve/Healthy** - Tegelane on terve ja ta suudab kasutada kõiki oma oskusi, kui muud tingimused on täidetud. 

**Väsinud/Tired** - Tegelane ei suuda kasutada keskendumist vajavaid oskusi. (Reeglites märgitud sümboliga “€”). Kui tegelane kaotab elupunkti, on ta väsinud. *Väsinud seisund lõppeb pärast 30 minutit puhkust.*

**Kurnatud/Exhausted** - Tegelase füüsiline ja vaimne seisund on kehv. Ta ei suuda kasutada keskendumist vajavaid oskusi (€), võidelda, joosta ega tegeleda muu füüsiliselt koormava tegevusega. Kui tegelase elupunktid langevad nulli on ta kurnatud. Kui kurnatud tegelane saab relvatabamuse või langeb ta mõne elupunkte langetava efekti alla, muutub tema seisund suremas seisundiks. Elupunkti(de) taastamine ei lõpeta kurnatud seisundit. *Kurnatud seisundi lõpetab oskuse meditsiin kasutus, alkeemilised ja maagilised ravitsusvõtted, ning see ei lõpe iseenesest (va omadusega regeneratsioon).*

**Suremas/Dying** - Tegelase seisund on kriitiline. Ta ei või enam võidelda ega kasutada oma oskusi. Ta peab heitma pikali ja võib liikuda väga aeglaselt ja roomates. Lubatud ei ole ka aktiivne rääkimine, lausuda võib vaid aegaselt mõningaid sõnu. Tegelane, kes ei saa kohest arstiabi vähemalt veerand tunni jooksul lahkub elavate seast. *Suremas seisundi lõpetab oskuse meditsiin kasutus, alkeemilised ja maagilised ravitsusvõtted.*

**Uimastatud/Unconscious** - Tegelane on 2 minutit teadvuseta, ta sulgeb silmad ja ignoreerib kõike, mida kuuleb/näeb. Mängija loeb mõttes aeglaselt 120-ni, misjärel seisund lõppeb.

**Oimetu/Stunned:** Tegelane ei või 3 sekundit ennast liigutada ega midagi lausuda.

**Kammitsetud/Pinned:** Tegelane on põhjalikult kinni seotud ja/või maagia mõju all. Ta ei saa oma seotud jäsemeid liigutada. Kestvus oleneb efekti allikast. Seisundit tähistab köie või lindi jupp, mida hoitakse käte ümber, OG kinnisidumist ei toimu. *Kammitsetud seisundi lõpetab kas oskuslik põgenemine või kui keegi tegelase vabastab/loitsu lõpetab.*

**Mürgitatud/Poisoned:** Tegelane on mürgitatud, mürgid on erinevate mõjudega (nendest saab lugeda mürkide lisas). *Mürgitatud seisundi lõpetab vastumürk või vastav raviloits.*

**Haige/Sick:** Tegelane on haige, haigused on erinevate mõjudega (nendest saab lugeda haiguste lisas). *Haige seisundi lõpetab haiguse ravimine.*
