---
layout: default-est
title: Maailma lühitutvustus
---
## Lühitutvustus

_Maailma ja selle elanike lüheldane tutvustus, kus on kirjas kõik olulisim. Maailma ja kultuuride täielikuks mõistmiseks on kasulik läbi töötada kõik maailmainfo artiklid, aga võite ka piirduda Theuma ja oma tegelase kultuuri artiklite lugemisega._

**Karavan** asub tolmusest linnakesest teele. Ees seisab pikk rännak täis ohte ja seikluseid, läbi **Theuma** mandri tuntud ja tundmatute maade. Sajanditepikkune verine sõda **Leonte Impeeriumi** ja **Vabade Maade** vahel on lõppenud ning rahu on loonud enneolematult viljaka pinnase rahvaste, kultuuride ja mõtteviiside segunemiseks **Piirialadel**, kahe riigi vahele loodud neutraalses tsoonis. 

Kunagisel metsikul tühermaal on nüüd tärganud mitmed lootusrikaste uusasunike loodud külad ja linnad, mille vahel karavan ühena paljudest liigubki. Et see maa on endiselt ohtlik, teed bandiitidest ja koletistest kimbutatud, karavan aga kannab endaga kalleid kaupu - haruldasi maake Vabadelt Maadelt ning Leonte värvililli, kakaod ja tubakat -, reisivad rändajad hulgakesi koos, saadetuna relvastatud valvuritest. Sõjajärgsed pinged on ju endiselt õhus ning iial ei või teada, mis ootab järgmise nurga taga. Ja lisaks maisele on selles maailmas ka maagia - kas siis jumalatelt saadud või sügavalt maapõuest kaevandatud algelemendi **apeironi** jõul alentide poolt rangetesse valemitesse vormitud - millega võib korda saata suuri asju, nii head kui halba. Seega parem karta kui kahetseda.

Reisiseltskond on kirev, siia on tulnud asukaid lähedalt ja kaugelt. Neil kõigil on karavaniga liitumiseks omad põhjused. Mõni ihkab teenida kasumit, teine igatseb kindlat sihtkohta, kolmas põgeneb mineviku eest, neljas unistab tundmatu avastamisest ja uutest kogemustest. Neil kõigil on tulnud läbida (või tuleb läbida) bürokraatlik kadalipp, et hankida luba Piirialadel liikumiseks.

Teel on **alentid** Leonte Impeeriumist, sisalikest põlvnev rahvas, kelle nahka katavad vahel siiani soomused. Nende esiisad saabusid siia kunagi ammu vallutajatena. Nüüd esindavad nad paljude linnadega kõrgtsivilisatsiooni, mida valitseb keeruka ja põhjaliku seadustiku alusel keiser oma troonilt Rhaentiumis, maailma suurimas ja hiilgavaimas linnas. Ehk on nende seas ametnikke, kes täidavad oma riigile nii tähtsaid rolle, või võimsate looritatud jumalate preestreid? Võib-olla reisib kaasa mõne kuulsusrikka ajalooga Leegioni sõdur, nautides puhkust või pensioni? Vahel isegi haruldane Vanavereline, kes meenutab välimuselt rohkem alentide sisalikest eellaseid. Ja kes teab, karavani liikmete seas võib olla mõni vähem levinud alenti: loomakuju valdav **vulver**, surmast tagasi pöördunud **moroia** või vampiirlik **lagaar**, kõik Impeeriumi range seaduse kohaselt registreeritud ja arvele võetud.

Nende kõrval kõnnivad endised vaenlased Vabadelt Maadelt, kunagised teisitimõtlejad, kes lõid Impeeriumist itta oma maa. Nüüd elavad nad **hõimudes**, mida köidavad tihedad sidemed. Nad usuvad oma loomapäistesse jumalatesse ja austavad esivanemaid, kes aitavad neid tihti hea nõuga. Nende elusid valitsevad lihtsamad ja looduslähedasemad seadused, lahkarvamusi ja tülisid lahendatakse sageli jõukatsumistel ning truudus klannile ja hõimule on esmatähtis. Erinevalt Impeeriumi maagilistest valemitest rakendavad nemad oma väge läbi ruunimaagia, köites seda erinevate esemete külge.

Ehk leidub karavani ridades ka mõni **theumiit**, Theuma elementaalist algasukas. Selle mõistatusliku rahva keha koosneb täielikult mõne kindla elemendi energiast, mida kütkeb vaid väline kest. Enamik theumiite veedab kogu elu elemendiväest koosnevais suletud linnades ehk **Allikates**, mida leidus kunagi üle Theuma sadu, aga pärast alentide pikka domineerimisaega on järel vaid kaksteist: Tule, Vee, Õhu, Maa, Valguse ja Varju omad. Kõigile teistele on sinna sisenemine surmavalt ohtlik. Vaid harva ekslevad theumiidid kaitsva kesta sees välja, et täita oma eesmärke. Ka nemad võivad selleks pruukida maagiat, aga erinevalt alentidest ammutavad nad väge oma sisemusest.

Kõik need erinevad rändajad trotsivad koos Piirialade ohte, et liikuda ühest linnast teise, peatudes oma varadega kauplemiseks ning informatsiooni vahetamiseks. Neil turuplatsidel segunevad kahe rahva valuutad, keeled ja kombed.

Võib-olla viib nende rada mööda **altaritest**, mille läheduses painduvad loodusseadused jumalate tahte järgi - relvad roostetavad iseenesest, tuli põleb igavesti, kivid hakkavad liikuma?

Võib-olla satuvad nad peale Vabadelt Maadelt pagendatud **lindpriidele**, meeleheitel hõimututele, kes on ellujäämise nimel kõigeks valmis?

Võib-olla jääb nende teele mõni metsaelanik, kellest ei või kunagi teada et on ta valmis võitlema või aitama?

Kes teab, mis ootab järgmise käänaku taga?

Karavan asub tolmusest linnakesest teele. Ees seisab pikk rännak täis ohte ja seikluseid, läbi Theuma mandri tuntud ja tundmatute maade. Ehk liitud nendega sinagi?
