---
layout: default-est
title: Karavan LARP
---
### Maailm

Oli kunagi üks maailm, keskmise suurusega ja eluks kõlbulik. Enamuse temast võttis enda alla suur Ilmameri, mis lahutas teineteisest kahte maad.

Need maad olid Theuma ja Alentum.

Aastatuhandeid valitses Theumal rahvas, kes kutsus end theumiitideks. Nad olid võimsad ja nende vägi suutis teha kõike. Neid oli palju ja neil oli mitmeid vägesid - vesi, õhk, tuli, maa, varjud ja valgus. Nad elasid imelistes lossides ja veetsid aega oma jõu piire avastades.

Ent neist üle mere asus, Alentumi Impeerium. Seal elavad alentid ei olnud ehk nii võimsad, ega ka nii vägevad kui theumiidid, aga neid oli palju ja nad olid julged. Nende elu oli hea ja nad said hakkama. Ent see ei kestnud nõnda igavesti. Maa hakkas surema ja mäed sülgama tuld, tuli minna ära või vastu võtta hukk. Nõnda ehitasid nad enestele suured laevad ja seilasid üle mere Theumale.

Theumiidid võtsid tulijad vastu, aga ei pidanud neid võrdseks. Neile lubati ainult seda, mis neist endist üle jäi. Rahuolematud uuel maal pakutud eluga, vallutasid alentid enesele theumiitide linnad ja võtsid enesele nende troonid. Nii lõppeski suure maagia ajastu. Ent pärast vallutusi lahkhelid ei lõppenud.

Üle mere koos tulnud rahvas ei olnud ühel nõul.

Ühed soovisid järgida oma kadunud kodumaa traditsioone ja kehtestada uues kodus samasuguse karmi korra, teised soovisid aga uut elu ja vabadust. Ühele nõule ei jõutud.

Ühel pool maad krooniti uue Leonte Impeeriumi esimene keiser. Teisel pool maad vandusid vabamehed, et ei lase kellegil enda üle lõplikult valitseda. Neil ei saanud olema ühtegi valitsejat, vaid nad vandusid truudust vabadusele ja maadele, kust nad elasid. Kui nad end ühtegi moodi nimetasid, siis Vabade Maade elanikeks.

Alustanud ühe rahvana ühelt mandrilt, on need kaks rahvast aegade jooksul lahku kasvanud. Impeerium ei ole unustanud neid, keda ta enese omaks peab, aga kodanik olemisel on oma hind. Hea elu, ent kellegi teise sõna järgi. Vabadel Maadel on elu raske, aga alati oma valikute järgi.

Alentide võimuletulekuga ei kadunud täielikult ka theumiidid. Siiani elavad nad uustulnukate keskel, ja käivad nende seaduste järgi, ent nad pole unustanud oma minevikku. Aegu, millal nemad olid Theuma valitsejad ja arvukad alentid kaugel mere taga.

Sellel uuel maal on ka needusi ja elu pärast surma, kõndivaid loomi ja rääkivaid kujusid. On maagide valemid ja preestrite palved. On vaprad sõdurid ja osavad meistrid.

Pärast aastaid sõdimist on Impeerium ja Vabad Maad teinud rahu. See on toonud piirialadele uue elu, paikades kus varem toimus verevalamine, toimub nüüd elav kaubavahetus. Isegi mõningane kultuuriline ühendumine. Ja neid, kes Impeeriumis kasvades elu meele järele ei näinud, võib nüüd ehk teisel pool piiri näha. Ka vabamaalased on altimalt püüelnud Impeeriumi kodanikeks, pikka aega vihatud vastasel nähakse nüüd ka häid pooli.

Seal, kus on kaubandus, on ka Kaupmeeste Gild. Nende karavanid liiguvad agaralt läbi suuremate asulate ja külade, ning nende varasalved aina täituvad. Ent nende teed on tihti samad, ja paku ei enam palju põnevust neile, kes otsivad seiklusi. Mõni uudishimulikum suudab ehk avastada need, kes pakuvad huvitavat reisi väiksema tasu eest.