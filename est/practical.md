---
layout: default-est
title: Karavan LARP
---
### Praktiline

Karavani seeria esimene mäng "Algus" toimub 10. juunil Türi lähedal. Mäng on planeeritud kestma terve laupäevase päeva, mistõttu võib saabuda ka reede õhtul.

Tegu on seiklusliku rollimänguga. Oodatud on kõik, ka need, kes pole larbiga varem tegelenud. Mängule võib alates 14. eluaastast üksi tulla vanema loaga. Nooremaid lubame mängule koos täiskasvanud saatjaga. Mäng on mõeldud 20-30 mängijale.

Karavan liigub edasi mängudevahelise aja jooksul, mitte mängu ajal, seega ei ole mänguks vaja märkimisväärset füüsilist vastupidavust.

Ootame mängule ka välismaiseid mängijaid, seetõttu on mängukeelteks eesti ja inglise keel. Juhul kui külalisi ei tule, mängime eesti keeles.

Mängumaks mängijatele on 25 eurot. NPCdele on mängumaks 10 eurot, metsa lustima tulevatele kollitajatele aga 5 eurot. Kui soovid toetada väiksemate võimalustega mängijate mängule pääsemist, võid mängutasule 10 eurot juurde maksta. Vajaduse korral võib maksta ka mitmes osas, selleks tuleb mängujuhtidega ühendust võtta.

Mängumaksu eest saab majas ööbida (oma magamisvarustus kaasa), ühe sooja toidukorra mängupäeval ja muud toitu ning jooke mängu jooksul. Menüüd sobitame ka teistsuguse toidusedeliga mängijatele. Soovijad võivad ka telkida. Pärast mängu saab sauna minna.

Üritus on algusest lõpuni alkoholivaba.

Türile saab hõlpsasti kas rongi või bussiga, kust edasi korraldame mängukohale sõidu.

Mängul saab:

* Seigelda metsas
* Suhelda värvikate tegelastega
* Kollidega võidelda või nende eest ära joosta
* Otsida aardeid ja põnevaid kohti


Mängul ei saa:

* Terve maailma saatust mõjutavaid, sajandeid varjatud intriige
* Lõputult võitlust